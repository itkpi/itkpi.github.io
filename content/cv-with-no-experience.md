---
title: "Що вказати в резюме, коли писати нічого"
date: 2017-05-15T09:50:03.822971+00:00
draft: false
author: Sirin Software
email: d.klimova@sirinsoftware.com
---

<div class="image-wrapper">
    <img src="/images/2017/05/1494605027_4d12060c818343259ce0b9efbcdaec55.jpg" class="post-image full-img">
</div>

Ви вже знаєте купу всього і відчуваєте, що час шукати роботу або стажування? Якщо у вас досі немає резюме, тому що соромитесь навіть самі поглянути на пустий аркуш - ознайомтеся з цією статтею і мерщій біжіть створювати CV, бо навіть якщо немає досвіду роботи, завдяки цим порадам воно точно пустим не буде.

Ми не станемо зараз розповідати про те, як створити шаблон, які дані потрібно вказати обов’язково, в якому порядку – в мережі такої інформації достатньо. Зосередимося на інших важливих речах,  про які майбутні джуніори часто забувають. Отже, що можна вказати в резюме:

***1)	Розкажіть про свій некомерційний (або навіть комерційний) проект.*** Згідно зі статистикою, 70% студентів, які вивчають мови програмування, хоча б раз починали власну розробку. У вас є? Це ж портфоліо! Сміливо розшарюйте його на Github та вставляйте посилання в резюме. Не забудьте також  додати коротенький опис, максимум на пару строчок, щоб привернути увагу HR. Будьте прогресивними - шукайте освітні online-програми, технічні завдання, станьте учасником Opensource-спільноти, та діліться плодами праці як у мережі Інтернет, так і у вашому резюме.  Розкажіть про вашу участь в хакатонах (в КПІ, наприклад, їх проходить багато), адже кожна така подія - це ціла історія з перемогами, новими навичками та знаннями. Все це створює ваш некомерційний досвід і зміцнює особистість. 

*Приклад із життя: місяць тому наша компанія брала участь в Ярмарку вакансій в КПІ. Ми спілкувалися із багатьма студентами, які воліли радше заповнити анкету з питаннями, аніж надіслати своє  CV безпосередньо на пошту нашого HR. Студенти мотивували це тим, що в резюме немає чого писати, а коли протягом знайомства ми почали розмовляти, виявилось, що у багатьох є pet-проекти, а хтось приймає участь в благодійних проектах (наприклад, розробка гелікоптеру для військової розвідки)*. 

***2) Якщо ви проходили практику, працювали (навіть місяць) в якійсь компанії  чи виконували проекти на Upwork - обов’язково вкажіть!*** По-перше, це вже мінімальний досвід, а по-друге, досвідчений рекрутер чудово розуміє, що початківець щомісяця, щодня розвиває свої навички. Тож навіть якщо ви не пройшли випробувальний термін в компанії рік тому, не приховуйте це.

*Приклад із життя: хлопець дуже хотів працювати в одній великій IT-компанії.  І так сильно хотів, що ходив на співбесіди туди кожні півроку. 7(!) разів. Йому відмовляли, він підвищував свій рівень і знову приходив. А потім допідвищувався одразу  до Middle-позиції. Його з радістю прийняли. Щоправда, через півроку він звідти пішов, перехотілося ;-)*

***3) Перелічіть свої курсові/дипломні роботи.*** Звучить банально? Ну а наприклад, якщо курсова була на тему «Віртуальний лабораторний стенд для моделювання вібродіагностики вальниць кочення і розробка методу діагностики за допомогою нечіткої логіки», а ви претендуєте на вакансію, де знання С++, Qt, digital signal processing, fourier transform конче необхідно.  Можливо, це приверне увагу рекрутера і додасть вам переваг серед інших кандидатів.

*Приклад із життя: та тема, яка вказана вище, - реальна. В нашій компанії працює студент, який саме і пише цю курсову, а працює на проекті  розробки системи передачі сигналів пожарної безпеки, де і потрібні знання С++, QT, Linux, Networking. До речі, саме зараз ми шукаємо двох джуніорів для цього проекту (на правах реклами ;)).*

***4) Вкажіть свої перемоги на профільних олімпіадах.*** Тут навіть пояснювати нічого, просто вкажіть. Студенти  часто забувають про цей пункт. Ховати свій талант і свої здобуті перемоги є першою помилкою кожної людини, адже досвід – це, насамперед, життя. 

***5)	Зазначте рівень знання іноземних мов.*** Звісно, якщо ви бажаєте працювати у великій команді з цікавими замовленнями, без англійської вам не обійтись. Проте, якщо ви знаєте будь-яку іншу мову (польську, китайську, або мову дотракійців), терміново вказуйте її в своєму резюме. Навіть якщо володієте нею на дуже базовому рівні. Тільки не забудьте це вказати: можливо, ще хтось в компанії фанатіє від Гри Престолів і захоче перевірити ваші знання ;-)

Для чого? Тут є два варіанти. По-перше, невідомо, якою мовою розмовляє замовник проекту і де вона може стати в нагоді (наприклад, іноді необхідно перекласти технічну документацію, що написана мовою замовника). А по-друге, це дуже гарно характеризує вас як особистість, яка вміє сама себе мотивувати, не лінива та розвивається у різних напрямках. Звучить цікаво, еге ж?

***6) Розкажіть в резюме про свої корисні хобі.*** Якщо це колекціонування наклейок з машинками чи вишивання, то, правда, краще не варто. Але якщо це дизайн, ораторське мистецтво, навчання – чому б ні? Як і в попередньому пункті, це продемонструє рекрутеру та роботодавцю, що ви активна, цікава особистість. А якщо раптом ваше захоплення, яке ви недооцінили, стане справжнім скарбом для колективу?

*Приклад із життя: колись в нашій компанії проходила співбесіда з кандидатом, хобі якого було навчання дітлахів програмуванню. Це справді додало йому балів серед конкурентів, а в нас з’явилася ідея підготувати освітню програму для дітей та запросити бажаючих на навчання до компанії. Ті співробітники, які мають хист до публічних виступів, допомагають організовувати конференції, навчальні заходи; співробітники, які люблять спорт –беруть участь у марафонах та змаганнях.*

***7) Якщо ви берете активну участь у студентських заходах, теж розкажіть про це***. Особливу увагу зверніть на проекти типу TEDx, роботу в студентських лабораторіях (наприклад, та ж сама Lampa), адміністрування профільних спільнот у соцмережах (таких як ІТ КПІ, КПІ live). Це також є непоганим досвідом і демонструє ваші організаційні вміння, відповідальність, здатність розширювати коло знайомств та активність у різних напрямках.  

***8) Не забудьте вказати всі свої навички, воркшопи та курси, на яких ви були.*** А якщо саме ті знання, які ви здобули, потрібні для стажування в іншому, цікавішому для вас проекті? 

Тож бачите, в резюме можна написати багато чого цікавого та корисного, головне — не соромитися, пригадати все, що може стати у нагоді та уважно перечитати те, що вказали, бо помилки – це так само погано, як і майже пустий аркуш.

*Анастасія Зобова, менеджер з розвитку компанії [Sirin Software](https://sirinsoftware.com)*



