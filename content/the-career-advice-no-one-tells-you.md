---
title: "Кар'єрні поради, про які вам ніхто не казав"
date: 2016-05-12T08:24:06.566236+00:00
draft: false
author: itkpi
email: it@kpi.pp.ua
---

<div class="image-wrapper">
    <img src="/images/2016/03/1458254687_a97648f302ff4a99b8bea95c0a2961f3.jpg" class="post-image full-img">
</div>

> Цей текст є перекладом [статті](http://qz.com/640112/the-career-advice-no-one-tells-you/), яку днями мені підсунув Flipboard.
> Мені вона здалася доволі цікавою і настільки перекликається із моїми власними думками, що я вирішив з вами нею поділитися.

> ‒ *[@webknjaz](https://twitter.com/webknjaz)*

![Сходження по сходах корпоративного успіху. (Reuters / Giorgio Perottino)](/images/2016/03/1458254687_a97648f302ff4a99b8bea95c0a2961f3.jpg)

Більшість людей мають «нормальну» роботу. Ми ходимо на роботу, робимо те, що треба, з 9 до 17, повертаємося додому.  Наступного дня робимо те ж саме. Звичайно, в цьому немає нічого поганого.

Однак, деякі люди продуктивні на абсолютно іншому рівні. Це люди, які займають керівні позиції в свої 30, поки усі інші, як і раніше, намагаються «зробити собі кар'єру». Такі люди щоранку вистрибують з ліжка, схвильовані днем, що їх чекає, доки всі інші щопонеділка силою тягнуть себе від подушки. Вони ті, хто впливає на тисячі інших людей через свою роботу, в той час як всі інші завантажують себе безглуздими завданнями на роботі.

Ось речі, які вони,  на відміну від більшості людей, розуміють.


## 1. Вимоги до кандидата — гнучкі

Я пам'ятаю, як ходив до продуктового магазину зі своїм (індійським) дідусем, коли був ще дитиною.

Він завжди уважно вивчав ціну всього, що ми поклали до нашого кошика. І, коли ми доходили до касового апарату, він робив те, що, як я гадав, було найнеприємнішим: намагався торгуватися з касиром! І найбожевільніше в цьому усьому те, що... це зазвичай спрацьовувало.

Ноа Каган (Noah Kagan, засновник AppSumo) придумав так званий «кавовий виклик». Ви просто заходите до кав'ярні, замовляєте те, чого бажаєте, а коли приходить час платити, просите знижку 10%. Якщо касир запитує, чому, скажіть: «Просто так». Швидше за все касир просто надасть цю знижку.

В житті є так багато речей, які здаються необговорюваними, але насправді ми можемо повністю з цим розібратися. Наприклад, я подався на посаду менеджера з розвитку бізнесу, що вимагала 3-5 років досвіду. У мене він був майже відсутній (я був ще в школі в той час).

Тому я вирішив *довести* їм , що я все ж спроможний бути корисним. Замість того, щоб надіслати своє резюме і чекати, я вирішив піти й переконати кілька компаній стати їх партнерами, і представити ці компанії менеджерові з найму. Так я отримав пропозицію роботи.

![](/images/2016/03/1458424535_271b73c24b4c4cbb905ed051917d3c4c.jpeg)

Коли я подавався на посаду дизайнера продукту в Quora, я зробив юзабіліті тест мобільного застосунку, накидав макет деяких пропозицій щодо дизайну і надіслав його голові відділу дизайну продукту.

Він відповів мені електронним листом того ж дня, пропонуючи прийти на співбесіду.

![](/images/2016/03/1458458635_6d42a970891a41949ec36a54faa39616.png)

Усюди, крім академічних професій, на кшталт медицини чи юриспруденції, вимоги до вакансії значною мірою є предметом переговорів — вам досить лиш довести, що ви можете принести реальну користь.

Зазвичай люди, які не готові трішки «порушувати правила»,  врешті марнують *роки* часу та грошей, намагаючись досягти мети, якої вони могли б досягти зі значно меншими затратами.


## 2. Синдром самозванця — це добре

Деякий час тому The New York Times випустили [цю статтю](http://www.nytimes.com/2014/01/26/opinion/sunday/what-drives-success.html?_r=1), досліджуючи, чому люди з певних груп економічно більш успішні, ніж інші.

Може так казати й не політкоректно, але правда в тому, що азіати в середньому успішніші за всіх інших.

>«Американські індійці заробляють майже вдвічі більше інших громадян (мають дохід від домогосподарств приблизно $90 000 на рік в середньому, порівняно з $50 000). Іранські, ліванські і китайські американці також в топі заробітчан.»

> —  New York Times

Головною причиною цього, згідно з New York Times, є їх культура. Групи людей, успішніших ніж інші, характеризуються 3 загальними рисами:

* Манія величі
* Певна незахищеність, або відчуття, ніби вони недостатньо добре справляються з тим, що роблять
* Імпульсивність

Поєднання віри в те, що ви можете досягти практично всього, чого забажаєте, будучи дисциплінованим, і невпевненості в тому, на якоми ви етапі — це і є формула для успішної та впливової кар'єри.

Прийміть це відчуття неадекватності.


## 3. Що є «реалістичним» — лиш ілюзія

Те, що є для вас реальним, цілком ґрунтується на тому, що вам показали.

Коли я був молодшим, у мене було кілька друзів із малозабезпечених сімей, чиї родини не мали вищої освіти. Коли вони одного разу дізналися, що мій батько був лікарем, вони зреагували на кшталт: «Вау, це неймовірно!!!», ніби це було добіса складною справою. На їхню думку, стати лікарем було нереально. Так було лиш тому, що вони не знали, як цього досягти.

Якби хтось сказав *мені*, що він хотів би стати лікарем, я б сказав, що це цілком досяжна мета. Це тому, що я знаю, як потрапити до медичної школи, знаю процес за лаштунками, і я бував серед людей, які успішно зробили це.

У житті є так багато речей, які ви сприймаєте як самі собою зрозумілі, а хтось інший вважатиме це божевільним і нереальним.

Отримати диплом універа? Десь якийсь хлопчина, чия сім'я ніколи не ходила до коледжу, думає, що це нереально.

Робота у компанії з Fortune 500? Десь є дівчинка, чия сім'я працює за мінімальні зарплати, і вона впевнена, що це нереально.

Заснувати багатомільйонний бізнес? Десь там є дитя, що має неповну середню освіту, і воно переконане, що це нереально.

Працюйте поруч із найкращими у своїй галузі, читайте їх книги, слухайте інтерв'ю з ними, дізнайтеся, що вони зробили, щоб опинитися там, де вони є — і врешті решт, ці божевільні нереалістичні мрії [стануть реальними для вас](http://landanyjobyouwant.com/gettingpowerfulpeopletonoticeyou/).


## 4. Не обирайте кар'єру на основі «середніх зарплат» або рівня зайнятості

Коли ви прагнете бути найкращими у своїй сфері, то «середньостатистичне» не має значення.

Я сміюся, коли люди кажуть дурниці на кшталт «письменники не заробляють грошей». Я заробив 5 нічогеньких надбавок протягом останніх кількох місяців лише від декількох записів у блозі і електронних листів, допоміг сотням людей [знайти роботу, яка їм подобається](http://landanyjobyouwant.com/), і зібрав аудиторію понад 6000 осіб.

![](/images/2016/03/1458504163_e3dc155d65fe4b819e6e8835da5d7e55.png)

І я, безперечно, не єдиний.

Незалежно від сфери, люди, які прагнуть бути найкращими, стають успішними та мають більше ніж достатньо грошей. А усі решта гризуться за об'їдки.

Така ж ситуація й у інженерії — найкращих програмістів наймають компанії на кшталт Google. Всі ж інші, хто намагається нажитися на «золотій лихоманці» технологій, переглянувши якісь уроки «як навчитися кодити за кілька тижнів», не досягають таких висот.

Робіть те, що вам подобається робити, і будьте експертом у цьому. Усе інше прийде згодом.


## 5. Обирайте боса, а не компанію

Люди думають, що якщо просто отримати роботу в компанії типу Facebook або Goldman Sachs, то вони забезпечать себе на все життя. Це неправда. Мати правильного наставника — ось справжня ціль.

Ви не тільки дізнаєтеся *до біса* усього, просто знаходячись серед успішних у вашій сфері людей, а й увійдете до їх «внутрішнього кола», якщо зможете довести, що вам там місце. І тоді ви отримаєте більше можливостей, ніж будь-коли до того.

Наприклад, я працював із топовим автором New York Times Рамітом Сеті (Ramit Sethi), він був готовий радити мене гігантам зі своєї власної мережі. Саме так я й отримав пропозиції від деяких з найбільших маркетингових компаній в світі.

![](/images/2016/03/1459228209_54c56d5afdc54f41a67f78b222ba4041.jpeg)

Вони навіть можуть вберегти вас від помилок, які могли б призвести до *років* змарнованого часу та зусиль.

Деякий час тому я розглядав можливість працювати на декого, і один з моїх наставників (широко відома постать у Кремнієвій долині) сказав мені, що не варто цього робити.

![](/images/2016/04/1459492561_9462eae8c51d43d5a167762575381451.png)

Лиш цей єдиний лист, можливо, зберіг мені кілька місяців чи навіть років руху невірним шляхом.

Оточення себе правильними людьми надає значно ширші можливості, ніж вам могла б дати будь-яка компанія. І так ви уникнете помилок, які багато років тримають інших на місці.


## 6. Не бійтеся отримати нижчу заробітну плату задля отримання гарного досвіду

Стенлі Дракенміллер (Stanley Druckenmiller), менеджер хедж-фонду, одного разу сказав:

>«Якщо вам на ранньому етапі кар'єри пропонують вибір між шикарним наставником і вищою зарплатою, завжди обирайте ментора. Ці варіанти навіть близько не стояли. І не думайте про те, щоб покинути наставника, поки ваша крива навчання не досягне піку.
>
>Немає нічого настільки ж безцінного для мого бізнесу, та й інших бізнесів, як чудові наставники. А багато дітей, маючи занадто обмежений кругозір, недалекоглядно ведуться на швидкі гроші замість того, щоб підготуватися до майбутнього». — Стенлі Дракенміллер

Буквально кожен старець називає найбільшою життєвою помилкою молоді їх нетерплячість.

Вони оптимізують на невеликий термін (тобто, робота у великій компанії, яка вразить їх друзів та родину), не думаючи про свої довгострокові цілі.

Не бійтеся ступити крок назад сьогодні, аби завтра зробити два кроки вперед.


## 7. Те, що підняло вас на перший рівень, не допоможе вам досягти наступного

На початку кар'єри технічні навички є найважливішими. Вас перевіряють, як добре ви володієте екселем, як пишете код, як проектуєте продукти і т.д. Однак з плином часу ці технічні навички втрачають свою важливість. Ваше вміння взаємодіяти з іншими людьми починає мати значно більше значення.

Більшість людей переконані, що достатньо лиш стати вправним у своєму ремеслі, і все решта буде файно. І це правда: бути майстром своєї справи важливо.

Та вам необхідно значно більше. Ви повинні вміти "крутитися" у світі офісної політики. Вам потрібно з'ясувати, як приносити користь поза межами своєї ролі.

Ви повинні зрозуміти, чого потребує ваша компанія, і надати їй це — навіть якщо вони не кажуть вам, що це.


## 8. Справжнє навчання починається після випуску із навчального закладу

Прикро, наскільки багато людей переконані, що «вже завершили навчання» тієї миті, як покинули школу. Насправді, те, що ви дізналися на заняттях, зазвичай нічого не варте у реальному світі.

Успішні люди часом за тиждень прочитують обсяг інформації, співрозмірний із однією книгою. Вони слухають подкасти. Вони відвідують конференції. Вони читають науково-дослідницькі роботи. Вони спілкуються з іншими людьми, які роблять значні речі.

Ось як вони здатні «з'єднати точки» між, на перший погляд, непов'язаними речами, і використовують це розуміння для створення нових можливостей. Через призму цього всього вони й бачать світ по-іншому.


## 9. Завжди створюйте більше впливу

> «Публічність — важіль впливу». — Ґері Вайнерчук (Gary Vaynerchuk)

Коли ви досягнете *чого-небудь* професійно, йдіть у мережу і напишіть про це. Допоможіть комусь, хто колись буде на вашому місці, намагаючись з'ясувати те ж саме.

Публічність створює довіру. Чим більша ваша аудиторія, тим більше людей сприйматимуть вас серйозно.


## 10. Не сподівайтеся, що компанія забезпечить ваш успіх

Відомий венчурний капіталіст із Кремнієвої Долини якось вирішив пропрацювати у кав'ярні протягом місяця.

Уявіть лише. Шалено успішний виконавчий директор стояв за касовим апаратом. Він приймав замовлення від людей і подавав їм каву.

Більшість людей ніколи навіть не подумає виконувати таку «негламурну» роботу.

Та він хотів дізнатися про діяльність закладу зсередини. Він хотів зрозуміти логістику системи, вузькі місця, неефективні процеси, частоту появи клієнтів, і багато іншого.

Більшість людей думають, що робота у місцях на кшталт McDonald’s або Starbucks є об'єктивно поганою, а от працювати у компанії з відомим брендом об'єктивно добре з огляду на майбутній успіх.

Але, насправді, компанія така хороша, якою ви її зробите.

Для того, хто працював у McDonald’s, щоб дізнатися про функціонування бізнесу, логістику, стратегії управління і т.д., аби потім відкрити франшизу, робота в закладах швидкого харчування є *неймовірно* цінним досвідом.

З іншого боку, ті, хто очікує бути «забезпеченим на все життя» після отримання роботи у відомій компанії, ймовірно зазнають невдачі.

Жодна робота не є об'єктивно хорошою чи поганою. Вона є такою, якою ви її робите.


## 11. Справжні переможці ніколи не заходять через «парадний вхід»

Алекс Банаян (Alex Banayan) висловив це найкраще:
>«[Всі вельми успішні люди] ставляться до життя, бізнесу і успіху... як до нічного клубу.
>
>Завжди є три входи.
>
>Є Перші Двері, де 99% людей чекають у черзі, сподіваючись увійти.
>
>Є Другі Двері, через які прослизають мільярдери і еліта.
>
>Але завжди, завжди є... Треті Двері. Це шлях, на якому вам доведеться, вискочивши з черги, пробігти вниз по алеї, перелізти через сміттєвий бак, постукатися в двері сотню разів, вибити вікно і прокрастися через кухню. Але шлях всередину є завжди.
>
>Чи це те, як Білл Гейтс продав свою першу програму, чи те, як Стівен Спілберг став наймолодшим режисером у головній студії Голівуду — всі вони пройшли через Треті Двері.» — Алекс Банаян

Ніхто не здобуває унікальних можливостей, повторюючи те, що роблять інші.

Я вражений, наскільки багато людей хочуть отримати роботу своєї мрії, роботу, за яку змагаються тисячі людей, розраховуючи, що їм у цьому допоможе резюме, подане онлайн. Це працює не так.

Суть гри полягає в тому, щоб помічати «неписані правила» навколо себе і давати людям те, що вони хочуть, перш ніж вони попросять про це.

Так ви виграєте.

*Рагав Харан (Raghav Haran) — маркетолог і підприємець. Після роботи з найуспішнішими авторами New York Times, відомими підприємцями та іншими передовими компаніями, він заснував [Отримайте роботу, яку забажаєте](https://landanyjobyouwant.leadpages.co/opt-in/), щоб допомогти іншим амбітним людям отримати чудові пропозиції роботи. Це повідомлення спершу з'явилося на [Medium](https://medium.com/life-learning/career-advice-no-one-tells-you-8be1bcd330cb).*

## Подяки (від перекладача)
Вдячний [коханій](/author/bluebirrrrd/) за цінні поради щодо перекладу й влучні відповідники ідіом. Також, дуже дякую [Тані](https://vk.com/id51551411) — [нашій](/) місцевій грамар-наці за детальне коригування моїх ляпів перекладу :)

Tags: growth, career, success, translation, YOU'RE HIRED!

